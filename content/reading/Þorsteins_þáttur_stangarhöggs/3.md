title = Þorsteins þáttur stangarhöggs/3
redirects =
---

{{start|Þorsteins þáttur stangarhöggs/3}}
{{book start}}

Litlu fyrir jól um veturinn risu konur til verks í Sunnudal. Þá stóð Þorsteinn og upp og bar inn hey og lagðist síðan niður í bekk. Nú kemur Þórarinn karl innar, faðir hans, og spurði hver þar lægi. Þorsteinn sagði til sín.

„Hví ertu svo snemma á fótum sonur?“ sagði Þórarinn karl.

Þorsteinn svarar: „Við fá þykir mér að meta það sem hér er að vinna,“ sagði Þorsteinn.

„Er þér ekki illt í höfuðbeinunum sonur?“ kvað Þórarinn karl.

„Eigi kenni ég þess,“ sagði Þorsteinn.

„Hvað segir þú mér sonur af hestaþinginu því er í fyrra sumar var? Varstu ekki lostinn í svíma frændi sem hundur?"

„Engi þykir mér virðing í vera,“ sagði Þorsteinn, „að kalla það heldur högg en atburð.“

Þórarinn mælti: „Ekki mundi mig þess vara að ég mundi ragan son eiga.“

„Mæl þú það eitt um nú faðir,“ sagði Þorsteinn, „er þér þykir eigi ofmælt síðar.“

„Ekki mun ég hér svo mikið um mæla,“ sagði Þórarinn, „sem mér er að skapi.“

Nú reis Þorsteinn upp og tók vopn sín og gekk síðan heiman og fór uns hann kom til hrossahúss þess er Þórður gætti hesta Bjarna í og var hann þar fyrir.



{{book end}}
{{end}}