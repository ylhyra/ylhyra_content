title = Text:Egils saga/31. kafli
redirects =
---

{{start|Egils saga/31. kafli}}
https://docs.google.com/document/d/1Vv3fBtfvJ_DxL-OZmYYhotfIxE0xRCdipl2qiVAbH70/edit

== Original ==
Skalla-Grímur og þau Bera áttu börn mjög mörg, og var það fyrst, að öll önduðust; þá gátu þau son, og var vatni ausinn og hét Þórólfur. En er hann fæddist upp, þá var hann snemma mikill vexti og hinn vænsti sýnum; var það allra manna mál, að hann myndi vera hinn líkasti Þórólfi Kveld-Úlfssyni, er hann var eftir heitinn. Þórólfur var langt um fram jafnaldra sína að afli; en er hann óx upp, gerðist hann íþróttamaður um flesta þá hluti, er þá var mönnum títt að fremja, þeim er vel voru að sér gerðir. Þórólfur var gleðimaður mikill; snemma var hann svo fullkominn að afli, að hann þótti vel liðfær með öðrum mönnum; varð hann brátt vinsæll af alþýðu; unni honum og vel faðir og móðir.

Þau Skalla-Grímur áttu dætur tvær; hét önnur Sæunn, en önnur Þórunn; voru þær og efnilegar í uppvexti.

Enn áttu þau Skalla-Grímur son; var sá vatni ausinn og nafn gefið og kallaður Egill. En er hann óx upp, þá mátti brátt sjá á honum, að hann myndi verða mjög ljótur og líkur föður sínum, svartur á hár. En þá er hann var þrevetur, þá var hann mikill og sterkur, svo sem þeir sveinar aðrir, er voru sex vetra eða sjö; hann var brátt málugur og orðvís; heldur var hann illur viðureignar, er hann var í leikum með öðrum ungmennum.

Það vor fór Ingvar til Borgar, og var það að erindum, að hann bauð Skalla-Grími til boðs út þangað til sín og nefndi til þeirrar ferðar Beru, dóttur sína, og Þórólf, son hennar, og þá menn aðra, er þau Skalla-Grímur vildu að færu; Skalla- Grímur hét för sinni. Fór Ingvar þá heim og bjó til veislunnar og lét þá öl heita.

En er að þeirri stefnu kemur, er Skalla-Grímur skyldi til boðsins fara og þau Bera, þá bjóst Þórólfur til ferðar með þeim og húskarlar, svo að þau voru fimmtán saman.

Egill ræddi um við föður sinn, að hann vildi fara; „á eg þar slíkt kynni sem Þórólfur,“ segir hann.

„Ekki skaltu fara,“ segir Skalla-Grímur, „því að þú kannt ekki fyrir þér að vera í fjölmenni, þar er drykkjur eru miklar, er þú þykir ekki góður viðskiptis, að þú sért ódrukkinn.“

Steig þá Skalla-Grímur á hest sinn og reið í brott, en Egill undi illa við sinn hlut. Hann gekk úr garði og hitti eykhest einn, er Skalla-Grímur átti, fór á bak og reið eftir þeim Skalla-Grími; honum varð ógreiðfært um mýrarnar, því að hann kunni enga leið, en hann sá þó mjög oft reið þeirra Skalla-Gríms, þá er eigi bar fyrir holt eða skóga. Er það að segja frá hans ferð, að síð um kveldið kom hann á Álftanes, þá er menn sátu þar að drykkju; gekk hann inn í stofu. En er Ingvar sá Egil, þá tók hann við honum feginsamlega og spurði, hví hann hefði svo síð komið. Egill sagði, hvað þeir Skalla-Grímur höfðu við mælst. Ingvar setti Egil hjá sér. Sátu þeir gagnvert þeim Skalla-Grími og Þórólfi.

Það var þar haft ölteiti, að menn kváðu vísur; þá kvað Egill vísu:

Kominn emk til arna

Ingvars, þess's beð lyngva,

hann vask fúss at finna,

fránþvengjar gefr drengjum;

mun eigi þú, þægir,

þrévetran mér betra,

ljósundinna landa

linns, óðar smið finna.

Ingvar hélt upp vísu þeirri og þakkaði vel Agli vísuna; en um daginn eftir þá færði Ingvar Agli að skáldskapar launum kúfunga þrjá og andaregg. En um daginn eftir við drykkju kvað Egill vísu aðra um bragarlaun:

Síþögla gaf söglum

sárgagls þría Agli

hirðimeiðr við hróðri

hagr brimrótar gagra,

ok bekkþiðurs blakka

borðvallar gaf fjorða

kennimeiðr, sás kunni,

körbeð, Egil gleðja.

Vel lagði Egill í þökk skáldskap sinn við marga menn.

Ekki varð þá fleira til tíðinda í ferð þeirra. Fór Egill heim með Skalla-Grími.

== Modern Icelandic ==
Þau Skalla-Grímur og Bera áttu mörg börn, en í fyrstu dóu þau öll. Svo áttu þau son sem fékk nafnið Þórólfur. Sem barn var hann hávaxinn og myndarlegur og fólk sagði að hann myndi örugglega verða jafn mikill maður og frændi hans, Þórólfur Kveld-Úlfsson, sem hann var nefndur eftir.

Þórólfur var miklu sterkari en jafnaldrar hans og var góður í flestum íþróttum. Í veislum var hann mikill gleðigjafi. Þrátt fyrir að vera ungur var hann svo sterkur að hann þótti reiðubúinn til að berjast með öðrum mönnum. Hann var vinsæll meðal fólks, faðir hans og móðir elskuðu hann mikið.

Skalla-Grímur átti svo tvær dætur; önnur hét Sæunn en hin Þórunn. Þær voru líka efnilegar í uppvexti.

Svo átti Skalla-Grímur annan son; sá var kallaður Egill. Það mátti sjá að Egill myndi verða mjög ljótur og líkur föður sínum, með svart hár. Þegar Egill var þriggja ára var hann orðinn jafn stór og sterkur og sex eða sjö ára strákar. Hann var málglaður og orðsnjall. En hann var frekar erfiður viðureignar, sérstaklega þegar hann lék sér með öðrum krökkum.

Um vorið fór Ingvar til Borgar og var erindi hans að bjóða tengdasyni sínum Skalla-Grími í veislu til sín. Ingvar bauð líka dóttur sinni, Beru, og Þórólfi syni hennar, og hverjum þeim sem Skalla-Grímur vildi að kæmu. Skalla-Grímur lofaði að koma í veisluna. Ingvar fór þá heim til sín og fór að undirbúa veisluna og lét brugga öl.

Þegar tími var kominn til að Skalla-Grímur og Bera skyldu leggja af stað í veisluna, þá gerðu Þórólfur og nokkrir vinnumenn sig klára til að fara með, samtals voru þau fimmtán.

Egill sagði við pabba sinn að hann vildi fara með. „Ég er alveg jafn skyldur/náinn Ingvari og Þórólfur,“ sagði hann.

„Nei þú færð ekki að fara,“ sagði Skalla-Grímur, „því þú kannt ekkert að haga þér í fjölmenni. Það verður mikið um drykkju þarna, og það er ekki einu sinni gott að eiga við þig þótt þú sért ódrukkinn!“

Þá steig Skalla-Grímur upp á hestinn sinn og reið burt. Egill var mjög ósáttur. Hann gekk út á tún og fann þar hest sem pabbi hans átti, fór á bak og reið á eftir þeim. Það gekk illa hjá Agli að fara um mýrarnar, af því að hann þekkti ekki leiðina. Þegar hæðir og skógar voru ekki fyrir gat hann séð í föruneyti pabba síns.

Það var komið langt fram á kvöld þegar Egill kom loks á Álftanes. Menn sátu að drykkju þegar Egill gekk inn í stofuna. Þegar Ingvar sá drenginn tók hann á móti honum fagnandi og spurði hvers vegna hann hefði mætt svona seint. Egill sagði að pabbi sinn hefði bannað sér að koma. Ingvar lét Egil þá setjast við hliðina á sér, þeir sátu á móti Skalla-Grími og Þórólfi.

Veislan hélt áfram. Menn fóru að kveða vísur, þá kvað Egill vísu:

Kominn er ég enn til arinna ''[heimilis]'' Ingvars, þess sem gefur drengjum lyngva fránþvengjar beð

''þvengjar lyng = ormar''

''frán = skínandi''

''beð fránþvengjar lyng = '''gull'''''

var ég fús að finna hann. Þú munt eigi, þægir ljósundinna linns landa,

''þægir = sá sem hreyfir eitthvað / þjakari''

''linni = ormur''

''lönd linns = gull''

''þægir landa linns = sá sem gefur gull = '''gjafmildur maður'''''

finna þrévetran óðar smið [skáld] betra mér.

–––

Ég er kominn á heimili Ingvars, þess sem gefur mönnum gull. Mig langaði mikið að hitta hann. Þú gjafmildi maður, þú munt ekki finna þriggja ára skáld betra en mig.

Ingvar lofsamaði vísuna og þakkaði Agli mikið fyrir. Næsta dag færði Ingvar Agli þrjá kuðunga og andaregg að skáldskaparlaunum. Og næsta dag við drykkju kvað Egill aðra vísu um bragarlaunin:

Hagur herðimeiður sárgagls gaf sögulum Agli þría síþögla brimrótar gagra við hróðri, og borðvallar blakka kennimeiður, sá sem kunni að gleðja Egil, gaf fjórða, bekkþiðurs körbeð.

''gagl = gæsarungi''

''sárgagl = vopn''

''meiður = bjálki / stöng''

''herðimeiður sárgagls = '''stríðsmaður'''''

''brimrót = eitthvað á botni sjávar = skeljar''

''borðvöllur = völlur skips = sjór''

''blakki = hestur''

''blakki borðvallar = skip''

''kennimeiður = ???''

''kennimeiður blakka borðvallar = '''sjómaður'''''

bekkþiður = ??? = önd

körbeð = uppáhalds beð

körbeð bekkþiður = '''andaregg'''

>>>>

Fimur stríðsmaður gaf hinum mælska Agli þrjár síþöglar skeljar til þess að lofsama hann, og sjómaðurinn sem kunni að gleðja Egil gaf hið fjórða: andaregg.

Margir menn hrósuðu Agli fyrir skáldskap sinn.

Ekki er fleira að segja frá þessari ferð. Egill fór heim með Skalla-Grími.

{{end}}
<noinclude>[[Category:Text]]</noinclude>