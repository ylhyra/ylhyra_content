---
title: Þorsteins þáttur stangarhöggs/4
---

<Book>
Þá hittir Þorsteinn Þórð og mælti til hans: „Vita vildi ég það Þórður minn hvort það varð þér voðaverk er ég fékk af þér högg í fyrra sumar á hestaþingi eða hefir það að vilja þínum orðið og hvort bæta muntu þá vilja yfir.“

Þórður svarar: „Ef þú átt tvo hvoftana þá bregð þú tungunni sitt sinn í hvorn og kalla í öðrum voðaverk ef þú vilt en í öðrum kalla þú alvöru. Og eru það nú bæturnar þær er þú munt af mér fá.“

„Búst þú þá svo við,“ sagði Þorsteinn, „að vera má að ég heimti eigi oftar.“

Síðan hleypur Þorsteinn að honum og höggur Þórð banahögg, gekk síðan til húss að Hofi og hitti úti konu eina og mælti við hana: „Seg þú Bjarna að naut hafi stangað Þórð hestasvein hans og mun hann bíða þar til þess er hann kemur hjá hestahúsinu.“

„Far þú heim maður,“ sagði hún, „en ég segi þá er mér sýnist.“

Nú fer Þorsteinn heim en konan fer til verks síns.

</Book>