---
title: Þorsteins þáttur stangarhöggs/5
---

<Book>

Bjarni reis upp um morguninn og er hann var undir borð kominn þá spurði Bjarni hvar Þórður væri og svöruðu menn að hann mundi til hrossa farinn.

„Heim hugði ég hann þó mundu kominn,“ kvað Bjarni, „ef hann væri heill.“

Þá tók kona til orða, sú er Þorsteinn hafði hitta: „Satt er það er oss er oft sagt konum að þar er lítið til vits að taka sem vér erum konur. Hér kom Þorsteinn stangarhögg í morgun, kvað naut hafa stangað Þórð svo að hann mundi eigi sjálfbjargi verða. En ég nennti eigi þá að vekja þig og þá hvarf mér úr hug síðan.“

Bjarni sté þá undan borði, gekk þá til hrossahússins og fann þar Þórð veginn og var hann síðan jarðaður.

Bjarni býr nú mál til og gerir Þorstein sekan um vígið. En Þorsteinn sat heima í Sunnudal og vann fyrir föður sínum og lét Bjarni þó kyrrt vera.

</Book>