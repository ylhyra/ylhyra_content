---
title: Þorsteins þáttur stangarhöggs/13
---

{{start|Þorsteins þáttur stangarhöggs/13}}
<Book>
Nú lýtur Bjarni niður en Þorsteinn gekk inn og hefir út skjöldu tvo og sverð eitt, gengur nú á hólinn til Bjarna og mælti við hann: „Hér er skjöldur og sverð er faðir minn sendi þér og mun þetta eigi sljóvgast meir í höggunum en það sem þú hefir áður. Nenni ég og eigi að standa hlífarlaus lengur undir höggum þínum en gjarna vildi ég nú hætta þessum leik því að ég em hræddur að meira muni mega gæfa þín en ógifta mín og er hver frekur til fjörsins um alla þraut ef ég mætti nokkuru um ráða.“

„Eigi mun nú stoða að beiðast undan,“ sagði Bjarni, „berjast skal enn.“

„Eigi mundi ég frekt höggva,“ sagði Þorsteinn.

Þá höggur Bjarni allan skjöldinn af Þorsteini en þá hjó Þorsteinn skjöldinn af Bjarna.

„Stórt er nú höggvið,“ kvað Bjarni.

Þorsteinn svaraði: „Ekki hjóstu smærra högg.“

Bjarni mælti: „Betur bítur þér nú hið sama vopnið er þú hefir áður í dag haft.“

Þorsteinn mælti: „Spara mundi ég við mig óhapp ef ég mætti svo gera og berst ég hræddur við þig. Vildi ég enn allt á þínu valdi vera láta.“

Þá átti Bjarni að höggva og var nú hvortveggi hlífarlaus.

</Book>
{{end}}