---
title: Þorsteins þáttur stangarhöggs/8
---

{{start|Þorsteins þáttur stangarhöggs/8}}
<Book>
Húskarlar voru úti að Hofi og gengu inn og sögðu Bjarna að þeir Þorvaldur voru heim komnir og sögðu þá eigi erindlaust farið hafa. Gengur nú Bjarni út og sér nú hvernig um er búið og hefir ekki orða um fleira, lætur nú jarða þá. Og er nú kyrrt allt uns jól líður.

Þá tekur Rannveig til orða einn aftan er þau komu í sæng sína, Bjarni og hún: „Hvað ætlar þú að nú sé tíðast talað í héraðinu?“ kvað hún.

„Eigi veit ég,“ sagði Bjarni. „Margir þykja mér ómerkir í sínum orðum,“ sagði hann.

„Það er nú tíðast að ræða að menn þykjast eigi vita hvað Þorsteinn stangarhögg mun þess gera að þér muni þurfa þykja að hefna. Hefir hann nú vegið húskarla þína þrjá. Þykir þingmönnum þínum eigi vænt til halds þar sem þú ert ef þessa er óhefnt og eru þér mjög mislagðar hendur í kné.“

Bjarni svarar: „Nú kemur hér að því sem mælt er að engi lætur sér annars víti að varnaði en hlýða mun ég þér hvað er þú mælir. Hefir Þorsteinn og fá saklausa drepið.“

</Book>
{{end}}