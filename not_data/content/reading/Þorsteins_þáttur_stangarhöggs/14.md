---
title: Þorsteins þáttur stangarhöggs/14
---

{{start|Þorsteins þáttur stangarhöggs/14}}
{{book start}}

Bjarni mælti þá: „Það mun illt kaup að taka glæp við miklu happi. Ætla ég mér fullgoldið fyrir þrjá húskarla mína þig einn ef þú vilt mér trúr vera.“

Þorsteinn sagði: „Orðið hafa mér svo færi í dag á þér að ég mætti svíkja þig ef ógæfa mín gengi ríkara en lukka þín og mun ég eigi svíkja þig,“ sagði Þorsteinn.

„Sé ég að þú ert afbragðsmaður,“ sagði Bjarni. „Lofa muntu mér að ég gangi inn til föður þíns,“ sagði hann, „og segja honum slíkt sem ég vil.“

„Gakk sem þú vilt fyrir mínum sökum,“ kvað Þorsteinn, „og far þó varlega.“

Þá gekk og Bjarni að lokhvílu þeirri er Þórarinn karl lá í. Þórarinn spurði þá hver þar færi en Bjarni sagði til sín.

„Hvað segir þú tíðinda Bjarni minn?“ kvað Þórarinn.

„Víg Þorsteins sonar þíns,“ kvað Bjarni.

„Varðist hann nokkuð?“ kvað Þórarinn.

„Engan mann ætla ég snarlegra verið hafa í vopnaskipti en Þorstein son þinn.“

„Eigi er kynlegt að því,“ kvað karl, „að þungt veitti við þig í Böðvarsdal er þú barst nú af syni mínum.“

Þá mælti Bjarni: „ég vil bjóða þér til Hofs og skaltu sitja þar í öðru öndvegi meðan þú lifir og mun ég vera þér í sonar stað.“

{{book end}}
{{end}}